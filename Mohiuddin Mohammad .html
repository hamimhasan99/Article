<!DOCTYPE html>

<html>
<head>
  <meta http-equiv="CONTENT-TYPE" content="text/html; charset=UTF-8">
  <title>Article</title>
</head>
<body>
  <h5>
    “খেলাফত কী? সহজ ভাষায়— ধর্মতন্ত্র। যারা বাংলাদেশে ইসলামী খেলাফত চায়, তারা কি ভারতে হিন্দু খেলাফত, আমেরিকায় খ্রিস্টীয় খেলাফত, ও ফিলিস্তিনে ইহুদী খেলাফত চায়? চায় না। তাদের চাওয়ার যে-ডোমেইন, সেটি কপটতাপূর্ণ। ভণ্ডামোর বোতল। প্রাচীন মিশরে খেলাফত ছিলো, ফেরাউনের খেলাফত। ফেরাউনকে কি আপনারা পছন্দ করেন? ক্যাথোলিক চার্চ একসময় ইতালিতে পাপাল স্টেইট কায়েম করেছিলো। পাপাল খেলাফত। তাদের অর্জনটা কী? অশ্বডিম্ব। আমেরিকার ম্যাসাচুসেটসেও ছোটোখাটো খেলাফত এসেছিলো, পিউরিতানদের অধীনে। ধর্মের পিষণ ছাড়া আর কিছু তারা অর্জন করতে পারে নি। ক্ষুব্ধ জনগণ এদের অনেককেই পিটিয়ে হত্যা করেছিলো। 

আপনি কি আবু বকর, উমর, ওসমান, বা আলীর চেয়েও ভালো মুসলমান? তাদের চেয়েও উত্তম শাসক হওয়ার আশা করেন? তাদের শাসনামলটা কেমন ছিলো? তাদের অধীনে যে-খেলাফত প্রতিষ্ঠা হয়েছিলো, সেখানে কি মানুষ শান্তিতে ছিলো? নবীর মৃত্যুর পর বহু আরব ট্রাইব ইসলাম ত্যাগ করে, এবং বলে— আমরা দানকর দেবো না। খলিফা আবু বকর তাদের বিরুদ্ধে রিদ্দা যুদ্ধ শুরু করেছিলেন। কতো মানুষকে যে হত্যা করা হয়েছে, ইয়ত্তা নেই। তুলাইহা নামে একজন নতুন নবী দেখা দিলে, ভদ্রলোকের অনুসারীরা খলিফার বিরুদ্ধে বিদ্রোহ ঘোষণা করে। ফলাফল, বুজাখা’র যুদ্ধ। মুসাইলিমা নামে আরেকজন নবী দেখা দিয়েছিলেন। বহু মুসলমান তার অনুসারী ছিলো। খলিফা তাকেও যুদ্ধের মাধ্যমে দমন করেন। ইয়ামামা’র যুদ্ধ। হাজার হাজার মুসলিম নিহত হন। সে-সময় যারা কোরানে হাফেজ ছিলেন, তাদের একটি বড় অংশ ইয়ামামা’র যুদ্ধে মারা যান। ধারণা করা হয়, কোরানের বহু আয়াত এ হাফেজদের মৃত্যুর সাথে হারিয়ে গেছে। এই হলো অবস্থা। অপছন্দের লোককে দমন করতে গিয়ে খোদ কোরানকেই দমন করে ফেলা। হাফেজদের মেরে ফেলা। আপনি কি আবু বকরের চেয়েও ভালো খেলাফত কায়েমের স্বপ্ন দেখেন? যারা নবীর সাহচর্য সরাসরি পেয়েছিলেন, তাদের চেয়েও নিজেকে সক্ষম খলিফা ভাবেন? 

ধর্মতন্ত্রে ধর্মসংঘাত অনিবার্য। এটা পরীক্ষিত ইতিহাস। খলিফা ওমরের দিকে তাকালেও এ চিত্রই দেখি। তাঁর শাসনামলেও রিদ্দা যুদ্ধ ছিলো। যার ইসলাম ত্যাগ করতে চাইতেন, যাকাত দিতে অস্বীকার করতেন, তাদেরকে সহিংসভাবে দমন করা হতো। ইসলাম-বিদ্রোহের অভিযোগে বহু মুসলমানকে হত্যা করা হয়েছে। ওমরকে যিনি হত্যা করেছিলেন, আবু লুলুয়া, কেন করেছিলেন? কারণ ওমরের খেলাফত তার উপর অন্যায় খাজনা আরোপ করেছিলো। আবু লুলুয়া দাস ছিলেন, প্রভুর নাম আল-মুগিরা ইবনে শুবা। শুবার নিপীড়ন ও অন্যায় খাজনার বিরুদ্ধে আবু লুলুয়া খলিফার কাছে বিচার দিয়েছিলেন। খলিফা খাজনা প্রত্যাহার করেন নি, মুগিরার বিরুদ্ধে কোনো ব্যবস্থাও নেন নি। ফলাফল— নামাজ পড়া অবস্থায় খলিফাকে আবু লুলুয়া হত্যা করেন। এরকম সহিংসতা ও বিশৃঙ্খলা ওসমান ও আলীর খেলাফতেও দেখা যায়। তাদের মৃত্যুও সহিংসভাবে হয়েছে। কারবালা যুদ্ধ খেলাফতের সময়েই হয়েছিলো। যে-খেলাফত নবীর আপন রক্তবংশকে রেহাই দেয় নি, সে-খেলাফত বাঙালিকে রেহাই দেবে? 

আদর্শ রাষ্ট্র, আদর্শ বেহেশত, আদর্শ শান্তি, এটি খেলাফতে সম্ভব নয়। খেলাফত অত্যন্ত ব্যর্থ ও বিশৃঙ্খল শাসনব্যবস্থা। সব খেলাফতেই খলিফার অপছন্দের মানুষরা নিপীড়িত হয়েছে। বহু জ্ঞানী-গুণী মানুষ প্রাণভয়ে পালিয়ে বেড়িয়েছেন। এমনকি ধার্মিকরাও। একদল মুসলমান আরেকদল মুসলমানকে কাফের, মুরতাদ ঘোষণা দিয়ে হামলে পড়েছে। রক্তারক্তি করেছে। নারীদের অবস্থা ছিলো শোচনীয়। কারও কোনো অধিকার ছিলো না। বিয়ে, সঙ্গম, সন্তানজন্ম, এই ছিলো মুসলিম নারীর প্রধান কাজ। অমুসলিমরা থাকতো সারাক্ষণ ভয় ও আতঙ্কে। তাদের কোনো সাহস, নাগরিক অধিকার, ও উঁচু কন্ঠ ছিলো না। ইসলামী খেলাফতে বড় কোনো অমুসলিম বিজ্ঞানী, দার্শনিক, ও সাহিত্যিক সৃষ্টি হওয়া অসম্ভব ছিলো। এমনকি মুসলিমদের মাঝেও যারা স্বাধীন চিন্তাচর্চা করতেন, তাদেরকে পার্সেকিউটিড হতে হয়েছিলো। আজ যাদের মুসলিম বিজ্ঞানী, মুসলিম দার্শনিক বলে গর্ব করা হয়, তারা প্রায় সবাই নিজ নিজ খেলাফতের অধীনে পালিয়ে বেড়িয়েছিলেন। এই হলো খেলাফতের সৌন্দর্য। 

এমন সৌন্দর্যেই ফেসবুকের কায়দাবাহিনী, আইসিবাহিনী বিমোহিত। তারা লুঙ্গিধোলাইর মতো করছে মগজধোলাই, ইশকুল, কলেজ, মাদ্রাসা, ও বিশ্ববিদ্যালয়ের ছাত্রদের। বোকা ছাত্ররা খেলাফতের কাল্পনিক গল্প শুনে আল্লাহু আকবার আল্লাহু আকবার করছে। আর আল্লাহ তাদের দেখে করুণাবোধ করছেন, দোযখে কক্ষসংখ্যা বাড়াচ্ছেন।”

.

—মহিউদ্দিন মোহাম্মদ
(অপ্রকাশিত পাণ্ডুলিপি থেকে)
  </h5>
</body>
</html>
